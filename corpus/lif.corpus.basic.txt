ᤋᤥᤗᤡᤱᤛᤥᤔᤢ
᥇ ᤁᤢᤜᤣ᤺ᤰᤛᤡᤱᤔᤥ ᤋᤠᤃᤧᤖᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤋᤖ᤺ᤱᤃᤧᤴ ᤋᤠᤱᤛᤠᤱ ᤏᤢ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠᤴ ᤏᤠᤘᤠᤃᤧᤴ ᤆᤀᤡ᤺ᤳ ᤆᤥᤃᤢ॥ 
᥈ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠᤴ ᤁᤢᤏᤠᤘᤠᤀᤡᤒᤣᤰ ᤔᤣ᤺ᤴᤏᤣ ᤔᤢᤛᤢᤴᤏᤣ ᤂᤧᤛᤢᤴᤏᤣ ᤏᤢ ᤔᤢᤜ᤺ᤱᤗᤡᤱ ᤂᤧᤜ᤺ᤱᤗᤡᤱ ᤏᤧᤛ᤻ᤛᤧ॥ ᤘᤖ᤺ᤱ ᤛᤶᤍᤠᤱ ᤂᤠᤔᤠᤰᤗᤢᤶ ᤏᤧᤛ᤻ᤛᤧ॥ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤁᤢᤕᤠᤶᤛᤠᤶᤔᤡᤴ ᤆᤫᤠ᤺ᤳ ᤛᤶᤎᤠᤱ ᤋᤠᤰᤁᤴᤍᤧᤖ ᤘᤕᤧ॥
᥉ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤛᤧᤴᤍᤠᤱᤃᤧᤴ ᤀᤥ᤺ᤳᤋᤡ ᤀᤥ᤺ᤳᤗ.” ᤂᤧᤒᤩᤠᤱ ᤂᤠᤀᤥ᤺ᤳᤋᤧᤖᤥ॥
᥊ ᤜᤧᤰᤁᤩᤠᤱ ᤋᤠᤃᤧᤖᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤠᤃᤧᤀᤥ᤺ᤵᤐᤠᤴ ᤀᤥᤔᤧᤳᤋᤢ. ᤂᤧᤴ ᤏᤢᤒᤠ ᤆᤥᤃᤧᤒᤠ ᤏᤡᤛᤢ॥ ᤂᤢᤏᤧ᤹ ᤂᤠᤃᤧᤀᤥ᤺ᤵᤐᤠᤴ ᤔᤠᤰᤆᤡᤃᤧᤴ ᤂᤠᤍᤠᤶᤔᤥᤗᤠᤶ ᤛᤧᤴᤍᤢ॥ 
᥋ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤠᤃᤧᤀᤥ᤺ᤵᤐᤠᤴ “ᤗᤧᤴᤍᤡᤰ” ᤔᤧᤳᤋᤢ ᤜᤧᤰᤁᤩᤠᤱ ᤔᤠᤰᤆᤡᤃᤧᤴ ᤂᤠᤍᤠᤶᤔᤠᤴ “ᤛᤧᤴᤍᤡᤰ” ᤔᤧᤳᤋᤢ॥ ᤕᤢ᤺ᤴᤇᤡᤰ ᤐᤥ᤺ᤰᤛᤧ ᤜᤧᤰᤁᤩᤠᤱ ᤋᤠᤏᤠᤶ ᤐᤥ᤺ᤰᤛᤧ—ᤌᤡᤰᤛᤡᤃᤣᤰᤐᤠ ᤕᤧᤴ॥
᥌ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤆᤫᤠ᤺ᤳᤋᤡᤴ ᤔᤢ ᤏᤢ ᤌᤠ᤺ᤱ ᤁᤢᤗᤢᤶᤔᤥ ᤁᤧᤛᤧᤶᤒᤠᤍᤧᤴᤎᤡᤰ ᤐᤥᤱᤗ. ᤜᤧᤰᤁᤩᤠᤱ ᤂᤧᤸᤗᤧ ᤆᤫᤠ᤺ᤳᤋᤡᤴ ᤏᤧᤳᤇᤡ ᤁᤢᤗᤰᤁᤥ ᤛᤧᤴᤍᤢᤖ॥”
᥍ ᤜᤧᤰᤁᤣ᤺ᤸᤗᤧ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤛᤡᤃᤠᤱᤒᤠ ᤆᤫᤠ᤺ᤳᤋᤡᤴ ᤏᤢ ᤁᤢᤈᤱᤎᤠᤱᤒᤠ ᤆᤫᤠ᤺ᤳᤋᤡᤴ ᤔᤢ ᤏᤢ ᤌᤠ᤺ᤱ ᤀᤣ᤹ᤀᤣ ᤆᤥᤃᤢ॥ ᤜᤧᤰᤁᤩᤠᤱ ᤜᤠᤒᤠᤜᤧᤰᤁᤣ ᤐᤥ᤺ᤰᤛᤧᤖᤥ॥ 
᥎ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤁᤴ ᤁᤧᤛᤧᤶᤒᤠᤍᤧᤴᤏᤡᤴ “ᤋᤖ᤺ᤱᤍᤡᤱ ᤋᤠᤱᤛᤠᤱ” ᤔᤧᤳᤋᤢ॥ ᤕᤢ᤺ᤴᤇᤡᤰ ᤐᤥ᤺ᤰᤛᤧ ᤜᤧᤰᤁᤩᤠᤱ ᤋᤠᤏᤠᤶ ᤐᤥ᤺ᤰᤛᤧ—ᤏᤡᤛᤡᤃᤣᤰᤐᤠ ᤕᤧᤴ॥
᥏ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤋᤠᤱᤛᤠᤱᤒᤠᤸᤗᤧ ᤁᤢᤓᤥᤛᤠᤱᤒᤠ ᤆᤫᤠ᤺ᤳᤋᤡᤴ ᤌᤡᤰ ᤋᤧᤴᤏᤥ ᤛᤢᤶᤛᤡᤱᤗ ᤜᤧᤰᤁᤩᤠᤱ ᤛᤧᤱᤛᤧᤱᤒᤠ ᤂᤠᤶ ᤏᤡᤎᤠ᤺ᤵᤗ॥” ᤂᤧᤒᤩᤠᤱ ᤜᤠᤒᤠᤜᤧᤰᤁᤣ ᤐᤥ᤺ᤰᤛᤧᤖᤥ॥ 
᥇᥆ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤛᤧᤱᤛᤧᤱᤒᤠ ᤂᤠᤶᤔᤡᤴ “ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠ” ᤔᤧᤳᤋᤢ. ᤜᤧᤰᤁᤩᤠᤱ ᤁᤧᤛᤢᤶᤛᤡᤱᤒᤠ ᤆᤫᤠ᤺ᤳᤋᤡᤴ “ᤘᤖ᤺ᤱ” ᤔᤧᤳᤋᤢ॥ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤥᤔᤧᤳᤋᤢᤸᤗᤧ ᤂᤧᤴ ᤏᤢᤒᤠ ᤏᤡᤛᤢ॥
᥇᥇ ᤂᤧᤒᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠᤸᤗᤧ ᤌᤠᤒᤢᤛᤡᤱᤛᤣ᤹ᤜᤠ᤹ ᤁᤢᤗᤡ᤺ᤴᤏᤥ ᤁᤢᤛᤣ᤹ ᤁᤧᤎᤥ᤺ᤰᤐᤠᤜᤠ᤹ ᤗᤡᤱᤗ ᤕᤠ᤺ᤴᤍᤢᤖ. ᤜᤧᤰᤁᤩᤠᤱ ᤁᤢᤒᤢᤱ ᤁᤢᤗᤡ᤺ᤴᤏᤥ ᤁᤢᤛᤣ᤹ ᤁᤧᤎᤥ᤺ᤰᤐᤠ ᤀᤠᤒᤠᤅᤣ ᤐᤖᤡᤰᤐᤖᤡᤰᤐᤠ ᤗᤡᤴ ᤁᤧᤃᤵᤐᤠ ᤁᤢᤈᤠ᤹ ᤁᤧᤎᤥ᤺ᤰᤐᤠ ᤛᤡᤱᤒᤢᤱᤜᤠ᤹ ᤂᤠᤶᤒᤣ᤺ᤰᤔᤠᤸᤗᤧ ᤗᤡᤱᤗ ᤕᤠ᤺ᤴᤍᤢᤖ॥” ᤂᤧᤒᤩᤠᤱ ᤜᤠᤒᤠᤜᤧᤰᤁᤣ ᤐᤥ᤺ᤰᤛᤧᤖᤥ॥ 
᥇᥈ ᤂᤠᤶᤒᤣ᤺ᤰᤔᤠᤸᤗᤧ ᤌᤠᤒᤢᤛᤡᤱᤛᤣ᤹ᤜᤠ᤹ ᤁᤢᤒᤢᤱ ᤁᤢᤗᤡ᤺ᤴᤏᤥ ᤁᤢᤛᤣ᤹ ᤁᤧᤎᤥ᤺ᤰᤐᤠ ᤜᤧᤰᤁᤩᤠᤱ ᤀᤠᤒᤠᤅᤣ ᤀᤠᤒᤠᤅᤣ ᤐᤖᤡᤰ ᤐᤖᤡᤰᤐᤠ ᤗᤡᤴ ᤁᤧᤃᤵᤐᤠ ᤁᤢᤈᤠ᤹ ᤁᤧᤎᤥ᤺ᤰᤐᤠ ᤛᤡᤱᤒᤢᤱᤜᤠ᤹ ᤗᤡᤅᤧᤖ ᤕᤠ᤺ᤴᤍᤢ॥ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤥᤔᤧᤳᤋᤢᤸᤗᤧ ᤂᤧᤴ ᤏᤢᤒᤠ ᤏᤡᤛᤢ॥ 
᥇᥉ ᤕᤢ᤺ᤴᤇᤡᤰ ᤐᤥ᤺ᤰᤛᤧ ᤜᤧᤰᤁᤩᤠᤱ ᤋᤠᤏᤠᤶ ᤐᤥ᤺ᤰᤛᤧ—ᤛᤢᤶᤛᤡᤃᤣᤰᤐᤠ ᤕᤧᤴ॥
᥇᥊ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤗᤧᤴᤍᤡᤰ ᤏᤢ ᤛᤧᤴᤍᤡᤰ ᤛᤧᤶᤔᤠᤖᤧ ᤗᤠᤃᤡ ᤋᤠᤱᤛᤠᤱᤒᤥ ᤀᤥ᤺ᤳᤋᤡᤜᤠ᤹ ᤔᤧᤒᤳᤗ॥ ᤘᤠᤕᤧᤶᤜᤠ᤹. ᤕᤧᤴᤜᤠ᤹ ᤜᤧᤰᤁᤩᤠᤱ ᤋᤱᤒᤣᤜᤠ᤹ ᤛᤧᤶᤔᤠᤖᤧ ᤗᤠᤃᤡ ᤂᤧᤱᤜᤠ᤹ ᤔᤡᤰᤛᤣᤴ ᤔᤧᤒᤥᤱᤗ॥ 
᥇᥋ ᤜᤧᤰᤁᤩᤠᤱ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠᤴ ᤌᤥ᤹ᤔᤠᤖᤧ ᤗᤠᤃᤡ ᤂᤧᤱᤜᤠ᤹ ᤋᤠᤱᤛᤠᤱᤒᤥ ᤀᤥ᤺ᤳᤋᤡ ᤔᤧᤒᤥᤱᤗ॥” ᤂᤧᤒᤩᤠᤱ ᤜᤠᤒᤠᤜᤧᤰᤁᤣ ᤐᤥ᤺ᤰᤛᤧ॥ 
᥇᥌ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤕᤶ ᤕᤶᤒᤠ ᤏᤧᤳᤇᤡ ᤀᤥ᤺ᤳᤋᤡᤜᤠ᤹ ᤆᤥᤃᤢᤛᤡ॥ ᤕᤶᤒᤠ ᤀᤥ᤺ᤳᤋᤡ᤺ᤸᤗᤧ ᤗᤧᤴᤍᤡᤰ ᤌᤥ᤹ᤖᤢᤖ ᤜᤧᤰᤁᤩᤠᤱ ᤆᤢᤰᤐᤠ ᤀᤥ᤺ᤳᤋᤡ᤺ᤸᤗᤧ ᤛᤧᤴᤍᤡᤰ ᤌᤥ᤹ᤖᤢᤖ ᤑᤠ᤹ᤀᤠᤱ ᤆᤥᤃᤢᤛᤡ॥ ᤂᤢᤏᤧ᤹ ᤂᤣᤛᤣᤔᤡᤰᤐᤠᤜᤠ᤹ᤀᤠᤱ ᤆᤥᤃᤢᤛᤡ॥ 
᥇᥍ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠᤴ ᤌᤥ᤹ᤔᤠᤖᤧ ᤗᤠᤃᤡ ᤂᤧᤴᤜᤠ᤹ ᤋᤠᤱᤛᤠᤰᤐᤥ ᤑᤳᤇᤢᤛᤡ. 
᥇᥎ ᤗᤧᤴᤍᤡᤰ ᤏᤢ ᤛᤧᤴᤍᤡᤰ ᤕᤢᤰ ᤆᤥ᤺ᤰᤔᤠᤖᤧ ᤗᤠᤃᤡ ᤜᤧᤰᤁᤩᤠᤱ ᤂᤠᤃᤧᤀᤥ᤺ᤵᤐᤠ ᤏᤢ ᤂᤠᤃᤧᤎᤠᤶᤒᤠ ᤛᤧᤶᤔᤠᤖᤧ ᤗᤠᤃᤡ ᤂᤧᤴᤜᤠ᤹ ᤋᤠᤱᤛᤠᤰᤐᤥ ᤑᤳᤇᤢᤛᤡ॥ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤥᤔᤧᤳᤋᤢᤸᤗᤧ ᤂᤧᤴ ᤏᤢᤒᤠ ᤏᤡᤛᤢ॥ 
᥇᥏ ᤕᤢ᤺ᤴᤇᤡᤰ ᤐᤥ᤺ᤰᤛᤧ ᤜᤧᤰᤁᤩᤠᤱ ᤋᤠᤏᤠᤶ ᤐᤥ᤺ᤰᤛᤧ—ᤗᤡᤛᤡᤃᤣᤰᤐᤠ ᤕᤧᤴ॥
᥈᥆ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤘᤖ᤺ᤱᤅᤡᤴ ᤁᤢᤜᤡᤱᤘᤧᤳ ᤐᤠᤎᤢᤱ ᤗᤧ᤺ᤰᤅᤠᤜᤠ᤹ᤖᤧ ᤔᤧᤎᤡᤶᤛᤢᤖ॥ ᤜᤧᤰᤁᤩᤠᤱ ᤐᤢᤛᤠᤜᤠ᤹ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠᤸᤗᤧ ᤁᤢᤈᤱᤎᤠᤱ ᤋᤠᤱᤛᤠᤱᤅᤥ ᤔᤧᤒᤧᤖ॥” 
᥈᥇ ᤂᤧᤸᤗᤧᤆᤥᤃᤢᤸᤗᤧ ᤘᤖ᤺ᤱᤅᤥᤒᤠ ᤕᤶᤒᤕᤶᤒᤠ ᤐᤠᤎᤢᤱ ᤗᤧ᤺ᤰᤅᤠᤜᤠ᤹. ᤆᤫᤠ᤺ᤳᤋᤥ ᤁᤢᤗᤧ᤺ᤶ ᤐᤖᤡᤰᤐᤖᤡᤰᤐᤠ ᤔᤢᤴᤈᤡᤱ ᤘᤕᤠᤰ ᤁᤧᤗ᤹ᤒᤠ ᤌᤰᤛᤠᤜᤠ᤹ ᤜᤧᤰᤁᤩᤠᤱ ᤘᤣ᤹ ᤘᤣ᤹ ᤐᤖᤡᤰᤐᤠ ᤐᤢᤜᤠ᤹ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤏᤠᤘᤠᤃᤧᤴ ᤆᤀᤡ᤺ᤳ ᤆᤥᤃᤢᤛᤡ॥ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤧᤴ ᤀᤥᤔᤧᤳᤋᤢ. ᤂᤧᤴ ᤏᤢᤒᤠ ᤆᤥᤃᤧ॥ 
᥈᥈ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤧᤱᤜᤠ᤹ ᤀᤰᤂᤣ ᤔᤧᤳᤋᤢᤛᤡᤖ ᤜᤠᤱᤘᤠᤔᤢ᤹ᤀᤡ ᤐᤡᤖᤢᤛᤡ. “ᤐᤥ᤺ᤴᤍᤧᤶᤔᤧ᤹ ᤌᤧ᤹ᤖᤧᤶᤔᤧ᤹ ᤜᤧᤰᤁᤩᤠᤱ ᤘᤖ᤺ᤱᤅᤡᤴ ᤌᤡᤶᤛᤧᤶᤔᤧ᤹ᤖ ᤐᤣᤃᤧᤶᤔᤧ᤹॥ ᤜᤧᤰᤁᤩᤠᤱ ᤐᤢᤛᤠᤜᤠ᤹ᤀᤠᤱ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤥ ᤔᤧᤒᤥ᤺ᤴᤗ ᤔᤧᤒᤣ᤺ᤰᤗ॥” 
᥈᥉ ᤜᤧᤰᤁᤩᤠᤱ ᤕᤢ᤺ᤴᤇᤡᤰ ᤐᤥ᤺ᤰᤛᤧᤀᤠᤱ ᤋᤠᤏᤠᤶ ᤐᤥ᤺ᤰᤛᤧ—ᤅᤠᤛᤡᤃᤣᤰᤐᤠ ᤕᤧᤴ॥
᥈᥊ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠᤸᤗᤧ ᤐᤖᤡᤰᤐᤖᤡᤰᤐᤠ ᤁᤢᤜᤡᤱᤘᤧᤳ ᤌᤰᤛᤠᤜᤠ᤹. ᤐᤖᤡᤰᤐᤖᤡᤰᤐᤠ ᤜᤡᤶᤌᤰᤛᤠᤜᤠ᤹. ᤁᤧᤛ᤺ᤴᤇᤡᤱᤒᤠ ᤌᤰᤛᤠᤜᤠ᤹ ᤜᤧᤰᤁᤩᤠᤱ ᤐᤖᤡᤰᤐᤖᤡᤰᤐᤠ ᤋᤠᤶᤓᤢᤱ ᤌᤰᤛᤠᤜᤠ᤹ ᤗ᤺ᤳᤋᤢᤛᤡᤖ॥” ᤂᤧᤒᤩᤠᤱ ᤜᤠᤒᤠᤜᤧᤰᤁᤣ ᤐᤥ᤺ᤰᤛᤧ॥ 
᥈᥋ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤥᤒᤠ ᤐᤖᤡᤰᤐᤖᤡᤰᤐᤠ ᤋᤠᤶᤓᤢᤱ ᤌᤰᤛᤠᤜᤠ᤹. ᤐᤖᤡᤰᤐᤖᤡᤰᤐᤠ ᤜᤡᤶᤌᤰᤛᤠᤜᤠ᤹. ᤜᤧᤰᤁᤩᤠᤱ ᤂᤠᤶᤒᤣ᤺ᤰᤔᤥ ᤁᤧᤛ᤺ᤴᤇᤡᤱᤒᤠ ᤌᤰᤛᤠᤜᤠ᤹ ᤆᤥᤃᤢᤛᤡ॥ ᤜᤧᤰᤁᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤥᤔᤧᤳᤋᤢ. ᤂᤧᤴ ᤏᤢᤒᤠ ᤆᤥᤃᤧ॥
᥈᥌ ᤂᤧᤒᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤔᤧᤴᤇᤠᤶ ᤕᤠᤵᤔᤡᤴ ᤀᤠᤏᤡ᤹ ᤆᤀᤡ᤺ᤳᤋᤥ. ᤜᤠᤒᤠ ᤀᤠᤏᤡ᤹ ᤆᤀᤡ᤺ᤳ ᤜᤧᤰᤋᤱᤒᤠ ᤆᤥᤃᤢᤶ॥ ᤂᤧᤱᤜᤠ᤹ᤖᤧ ᤘᤖ᤺ᤱᤅᤥᤒᤠ ᤅᤠᤜᤠ᤹. ᤋᤠᤱᤛᤠᤱᤒᤥ ᤁᤧᤒᤧᤒᤠ ᤐᤢᤜᤠ᤹. ᤜᤡᤱᤔᤏᤠᤛᤡᤒᤠ ᤌᤰᤛᤠᤜᤠ᤹c ᤜᤧᤰᤁᤩᤠᤱ ᤂᤠᤶᤒᤣ᤺ᤰᤔᤥ ᤔᤢᤴᤈᤡᤱ ᤘᤕᤠᤰ ᤁᤧᤗ᤹ᤒᤠ ᤁᤧᤖᤧᤰ ᤌᤰᤛᤠᤜᤠ᤹ ᤛᤶᤎᤠᤱ ᤕᤢᤰ ᤆᤥ᤺ᤰᤛᤢᤖ॥”
᥈᥍ ᤂᤧᤸᤗᤧᤆᤥᤃᤢᤸᤗᤧ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤠᤒᤠᤅᤣ ᤁᤢᤈᤀᤡ᤺ᤳᤋᤥ ᤔᤧᤴᤇᤠᤶ ᤕᤠᤵᤔᤡᤴ ᤆᤥᤃᤢ॥ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤠᤒᤠᤅᤣ ᤂᤢᤏᤧ᤹ ᤜᤧᤰᤋᤱᤒᤠ ᤆᤥᤃᤢᤛᤡ. ᤂᤢᤏᤧ᤹ ᤂᤧᤱᤜᤠ᤹ ᤕᤧᤶᤒᤡᤳᤇᤠ ᤏᤢ ᤔᤧᤴᤇᤢᤔᤠᤀᤣ ᤏᤠᤘᤠᤃᤧᤴ ᤆᤀᤡ᤺ᤳ ᤆᤥᤃᤢᤛᤡᤖᤥ॥
᥈᥎ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤧᤱᤜᤠ᤹ ᤜᤠᤱᤘᤠᤔᤢ᤹ᤀᤡ ᤌᤠᤛᤢ ᤐᤡᤖᤢᤛᤡ. ᤜᤧᤰᤁᤩᤠᤱ ᤂᤧᤱᤜᤠ᤹ ᤔᤧᤳᤋᤢᤛᤡ. “ᤔᤡᤰᤁᤡᤓᤢᤱ ᤑᤧᤰᤋᤧᤇᤧ᤹ᤖ ᤐᤣᤃᤧᤳᤇᤧ᤹. ᤐᤥ᤺ᤴᤍᤧᤳᤇᤧᤖ ᤐᤣᤃᤧᤳᤇᤧ᤹. ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤠᤴ ᤌᤡᤶᤛᤧᤳᤇᤧ᤹ ᤜᤧᤰᤁᤩᤠᤱ ᤂᤧᤴ ᤀᤠᤒᤠᤅᤣ ᤕᤢᤰᤁᤥ ᤕᤢᤰᤋᤧᤇᤧ᤹ᤖ ᤐᤣᤃᤧᤳᤇᤧ᤹॥ ᤘᤖ᤺ᤱᤅᤥᤒᤠ ᤅᤠᤜᤠ᤹. ᤁᤧᤒᤧᤒᤠ ᤐᤢᤜᤠ᤹. ᤜᤧᤰᤁᤩᤠᤱ ᤂᤠᤶᤒᤣ᤺ᤰᤔᤥᤒᤠ ᤁᤧᤖᤧᤰ ᤌᤰᤛᤠᤜᤠ᤹ ᤛᤶᤎᤠᤱ ᤕᤢᤰ ᤆᤥᤃᤧᤳᤇᤧ᤹॥”
᥈᥏ ᤂᤧᤒᤩᤠᤱ ᤏᤡᤱᤘᤠ᤹ᤑᤢᤔᤠᤱᤗᤧ ᤐᤠ᤺ᤳᤋᤢ. “ᤀᤡᤰᤛᤠ ᤂᤠᤶᤒᤣ᤺ᤰᤔᤥᤒᤠ ᤕᤠ᤹ᤖᤡ᤺ᤶᤒᤠ ᤁᤧᤗᤡᤱᤒᤠ ᤁᤧᤖᤧᤰ ᤁᤢᤒᤢᤱᤜᤠ᤹ ᤜᤧᤰᤁᤩᤠᤱ ᤁᤢᤈᤠ᤹ᤀᤥᤀᤣ ᤕᤠ᤹ᤖᤡ᤺ᤶᤒᤠ ᤁᤧᤕᤠᤰᤐᤠ ᤁᤧᤖᤧᤰ ᤛᤡᤱᤛᤣ᤹ᤜᤠ᤹ ᤐᤡᤏᤧᤇᤡᤱᤅᤠᤱ ᤘᤠ᤹॥ ᤂᤧᤴᤜᤠ᤹ ᤂᤡᤴᤇᤡ᤹ ᤆᤠᤔᤠᤖᤧ ᤗᤠᤃᤡ ᤁᤢᤈᤠ ᤐᤥᤱᤗᤥ॥ 
᥉᥆ ᤜᤧᤰᤁᤩᤠᤱ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤁᤥᤒᤠ ᤁᤧᤖᤧᤰ ᤌᤰᤛᤠ. ᤋᤠᤱᤛᤠᤰᤁᤥᤒᤠ ᤁᤧᤖᤧᤰ ᤐᤢᤛᤠ. ᤂᤠᤶᤒᤣ᤺ᤰᤔᤥ ᤔᤢᤴᤈᤡᤱ ᤘᤕᤠᤰ ᤁᤧᤗ᤹ᤒᤠ ᤁᤢᤛᤰᤔᤠ ᤁᤧᤕᤠᤰᤐᤠ ᤁᤧᤖᤧᤰ ᤌᤰᤛᤠᤜᤠ᤹ᤖᤧ ᤂᤢᤴᤇᤡ᤹ ᤆᤠᤔᤠᤖᤧ ᤗᤠᤃᤡᤀᤠᤱ ᤛᤖᤣ᤺ᤰᤁᤩᤠ᤺ᤵᤐᤠ ᤌᤠᤒᤢ ᤛᤡᤱᤗᤡᤱᤜᤠ᤹ ᤐᤡᤖᤢᤱᤛᤡᤱ᤹॥” ᤂᤧᤒᤩᤠᤱ ᤜᤠᤒᤠᤜᤧᤰᤁᤣ ᤐᤥ᤺ᤰᤛᤧ॥
᥉᥇ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤢᤏᤧ᤹ ᤆᤥᤃᤢᤒᤠᤴ ᤁᤧᤖᤧᤰ ᤀᤥᤔᤧᤳᤋᤢ. ᤂᤧᤴ ᤛᤠ᤹ᤖᤡᤰ ᤏᤢᤒᤠ ᤆᤥᤃᤧ॥ ᤕᤢ᤺ᤴᤇᤡᤰ ᤐᤥ᤺ᤰᤛᤧ ᤜᤧᤰᤁᤩᤠᤱ ᤋᤠᤏᤠᤶ ᤐᤥ᤺ᤰᤛᤧ—ᤋᤢᤰᤛᤡᤃᤣᤰᤐᤠ ᤕᤧᤴ॥ 

᥇ ᤀᤰᤂᤣᤗ᤹ᤖᤡᤰ ᤛᤠᤱᤃᤪᤠᤶᤐᤣᤍᤠᤱ ᤏᤢ ᤀᤡᤰᤛᤠᤍᤡᤱ ᤂᤠᤶᤒᤣᤰ ᤜᤧᤰᤁᤩᤠᤱ ᤂᤧ᤹ᤕᤥ ᤁᤧᤘᤠ᤹ᤒᤠ ᤁᤧᤖᤧᤰ ᤆᤥ᤺ᤰᤔᤠ ᤆᤢᤖᤧ॥
᥈ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤆᤥ᤺ᤰᤔᤠ ᤁᤧᤒᤥᤱᤒᤠ ᤁᤧᤖᤧᤰ ᤕᤠ᤺ᤶᤒᤰᤜᤠ᤹ ᤏᤢᤛᤡᤃᤣᤰᤐᤠ ᤕᤧᤴᤏᤥ ᤆᤥᤃᤢᤛᤢᤖᤢ. ᤂᤧᤸᤗᤧᤆᤥᤃᤢᤸᤗᤧ ᤏᤢᤛᤡᤃᤣᤰᤐᤠ ᤕᤧᤴᤏᤥ ᤂᤢᤏᤧ᤹ ᤆᤥᤃᤢᤒᤠ ᤁᤧᤖᤧᤰ ᤁᤢᤕᤠ᤺ᤶᤒᤰᤜᤠ᤹ᤗᤠᤶ ᤏᤠ᤺ᤶᤛᤡᤱ॥
᥉ ᤂᤧᤒᤩᤠᤱ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤏᤢᤛᤡᤃᤣᤰᤐᤠ ᤕᤧᤴᤏᤡᤴ ᤜᤠᤱᤘᤠ ᤔᤢ᤹ᤀᤡᤛᤠᤶ ᤐᤡᤖᤢ ᤜᤧᤰᤁᤩᤠᤱ ᤂᤧᤴ ᤛᤣᤛᤣᤒᤠ ᤆᤥᤃᤢ. ᤌᤣᤀᤠᤱᤓᤧᤸᤗᤧ ᤜᤠᤒᤠ ᤂᤧᤴ ᤕᤧᤴᤏᤥ ᤏᤠᤘᤠᤃᤧᤴ ᤆᤀᤡ᤺ᤳ ᤆᤥᤃᤢᤒᤠ ᤁᤧᤖᤧᤰ ᤕᤠ᤺ᤶᤒᤰᤜᤠ᤹ᤀᤥᤏᤢ ᤂᤢᤏᤧ᤹ ᤏᤠ᤺ᤶᤛᤡᤱᤗᤥ॥
᥊ ᤋᤠᤱᤛᤠᤱ ᤏᤢ ᤂᤠᤶᤒᤣ᤺ᤰᤔᤠᤴ ᤏᤠᤘᤠᤃᤧᤴ ᤆᤀᤡ᤺ᤳ ᤐᤥ᤺ᤰᤂᤧᤒᤠ ᤐᤥᤎᤰᤜᤠ᤹ ᤜᤠᤒᤠ ᤁᤴᤗᤥ॥ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤋᤠᤱᤛᤠᤱᤒᤠᤴ ᤏᤢ ᤂᤠᤶᤒᤣ᤺ᤰᤔᤠᤴ ᤏᤠᤘᤠᤃᤧᤴ ᤆᤀᤡ᤺ᤳ ᤆᤥᤃᤢᤒᤠ ᤕᤧᤴᤏᤥ 
᥋ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤥ ᤛᤡᤱᤒᤢᤱ ᤗᤢᤱᤒᤢᤱ ᤜᤥ᤺ᤵᤋᤧ॥ ᤜᤧᤰᤁᤩᤠᤱ ᤂᤠᤶᤒᤣ᤺ᤰᤔᤥ ᤗᤳᤌᤡᤰᤁᤠᤱ ᤕᤠ᤺ᤴᤛᤢᤱ ᤔᤧᤸᤗᤡᤱᤅᤣ ᤘᤕᤧ. ᤌᤣᤀᤠᤱᤓᤧᤸᤗᤧ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤀᤠᤸᤗ ᤌᤠᤖᤡᤰ ᤘᤜᤡᤳ ᤔᤧᤴᤎᤠᤀᤣ ᤘᤕᤧ ᤜᤧᤰᤁᤩᤠᤱ ᤂᤠᤶᤒᤣ᤺ᤰᤔᤠᤴ ᤁᤧᤎᤥ᤺ᤱᤒᤠ ᤁᤧᤀ᤺ᤰᤐᤠ ᤔᤏᤠ ᤜᤠ᤺ᤳᤋᤠᤱ ᤜᤥ᤺ᤵᤋᤧᤖᤥ॥ 
᥌ ᤁᤖ ᤀᤡᤰᤛᤠᤍᤡᤱ ᤂᤠᤶᤒᤣ᤺ᤰᤔᤥᤗᤠᤶ ᤘᤜ᤺ᤱᤜᤠ᤹ ᤐᤢᤴᤍᤧ ᤗ᤺ᤴᤍᤧᤀᤠᤱ ᤂᤠᤶᤒᤣ᤺ᤰᤔᤠᤴ ᤁᤧᤖᤧᤰ ᤘᤖᤰᤂᤢ॥
᥍ ᤂᤧᤒᤩᤠᤱ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤠᤶᤒᤣ᤺ᤰᤔᤥᤒᤠ ᤂᤠᤶᤔᤥᤗᤠᤶc ᤔᤧᤴᤇᤠᤶ ᤕᤠᤵᤔᤡ ᤆᤥᤃᤢ. ᤜᤧᤰᤁᤩᤠᤱ ᤂᤧᤸᤗᤧ ᤁᤢᤴᤒᤥᤀᤥ ᤜᤡᤱᤔᤴᤗᤧᤴ ᤛᤠ᤺ᤱᤃᤢᤃᤧᤴ ᤛᤰᤔᤠ ᤔᤢ᤺ᤳᤋᤢ ᤐᤡᤖᤢ॥ ᤜᤧᤰᤁᤩᤠᤱ ᤔᤧᤴᤇᤠᤶ ᤕᤠᤵᤔᤡᤴ ᤁᤢᤜᤡᤱᤘᤧᤳ ᤔᤏᤠ ᤐᤥ᤺ᤰᤂᤧᤖᤥ॥
᥎ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤏᤠᤶᤃᤧᤳ ᤐᤡᤛᤠᤱ ᤀᤍᤏᤀᤥ ᤗᤳᤇᤠ ᤛᤡᤱᤛᤣ᤹ᤀᤡᤰ ᤌᤡᤰ ᤆᤥᤃᤢ. ᤜᤧᤰᤁᤩᤠᤱ ᤂᤢᤏᤧ᤹ ᤆᤥᤃᤢᤒᤠ ᤔᤧᤴᤇᤠᤶ ᤕᤠᤵᤔᤡᤴ ᤂᤧ᤹ᤕᤥ ᤕᤢᤰᤂᤢ॥ 
᥏ ᤜᤧᤰᤁᤩᤠᤱ ᤀᤥᤔᤧᤵᤔᤧᤸᤗᤧ ᤏᤢᤒᤠ ᤁᤧᤎᤠ᤺ᤵᤐᤠ ᤏᤢ ᤆᤠᤔᤠᤸᤗᤧ ᤁᤢᤈᤠᤃᤧᤏᤢ᤹ᤒᤠ ᤁᤢᤈᤠ᤹ ᤁᤧᤎᤥ᤺ᤰᤐᤠ ᤁᤧᤖᤧᤰ ᤐᤖᤡᤰᤐᤠ ᤛᤡᤱᤒᤢᤱᤜᤠ᤹ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤠᤶᤒᤣ᤺ᤰᤔᤥᤗᤠᤶ ᤗᤡᤅᤧᤖ ᤕᤠ᤺ᤴᤍᤢ॥ ᤂᤢᤏᤧ᤹ ᤛᤡᤱᤛᤣ᤹ᤀᤡᤰᤁᤧᤸᤗᤧ ᤁᤢᤗᤢᤶᤔᤥ ᤏᤧᤳᤋᤡᤃᤧᤴ ᤜᤡᤱᤔᤴᤗᤧ ᤛᤡᤱᤒᤢᤱ ᤜᤧᤰᤁᤩᤠᤱ ᤏᤢᤒᤠ ᤏᤢ ᤋᤠᤵᤑᤧ᤺ᤶᤒᤠ ᤏᤧᤜᤡᤏᤡᤱᤘᤠ᤹ ᤀᤠᤒᤡᤒᤡᤒᤠ ᤛᤡᤱᤒᤢᤱᤅᤠᤱ ᤗᤣ᤺ᤳᤋᤢ॥
᥇᥆ ᤛᤡᤱᤛᤣ᤹ᤀᤡᤰᤁᤧᤴ ᤘᤖᤱᤔᤠᤖᤧ ᤗᤠᤃᤡ ᤀᤍᤏᤗᤠᤶ ᤘᤜ᤺ᤱᤎᤡᤰ ᤁᤢᤰᤛᤧ ᤗ᤺ᤴᤍᤧᤀᤠᤱ ᤏᤧᤛ᤻ᤛᤧ. ᤜᤧᤰᤁᤩᤠᤱ ᤂᤧᤵᤔᤥᤗᤠᤶᤒᤠ ᤗᤡᤛᤡ ᤁᤢᤗᤰᤁᤥ ᤛᤧᤖᤧᤀᤠᤱ ᤏᤧᤛ᤻ᤛᤧ॥ 
᥇᥇ ᤌᤡᤰᤛᤡᤃᤣᤰᤐᤠ ᤘᤜ᤺ᤱᤅᤡᤸᤗᤧ ᤁᤢᤔᤡᤱ ᤐᤡᤛᤥᤏ. ᤁᤴ ᤘᤜ᤺ᤱᤅᤡᤴ ᤜᤠᤒᤡᤗᤠ ᤗᤠᤈᤣᤴ ᤁᤧᤖᤧᤰ ᤁᤒᤢᤖ ᤘᤃᤢ. ᤂᤧᤵᤔᤥ ᤛᤠᤶᤔᤩᤠᤱ ᤂᤥᤍᤧᤳᤗᤥ॥ 
᥇᥈ ᤂᤧᤴ ᤗᤠᤈᤣ᤹ᤀᤥᤒᤠ ᤛᤠᤶᤔᤩᤠᤱᤅᤡᤴ ᤏᤢᤒᤠ ᤆᤥᤰ॥ ᤂᤧᤵᤔᤥ ᤁᤢᤏᤠᤶᤃᤧᤏᤢ᤹ᤒᤠ ᤀᤠᤱᤄᤡᤰᤘᤠ ᤏᤢ ᤀᤥᤏᤡᤰᤛ᤻ ᤔᤧᤵᤔᤏᤠᤒᤠ ᤔᤠᤱᤗᤢᤱ ᤂᤥᤍᤧᤳ॥ 
᥇᥉ ᤏᤡᤛᤡᤃᤣᤰᤐᤠ ᤘᤜ᤺ᤱᤅᤡᤸᤗᤧ ᤁᤢᤔᤡᤱ ᤃᤡᤜᤥᤏ. ᤁᤢᤛf ᤗᤠᤈᤣ᤹ ᤁᤧᤒᤥᤱᤒᤠᤖ ᤁᤧᤃᤢᤱᤒᤠ ᤘᤜ᤺ᤱᤅᤡᤴ ᤜᤠᤒᤠ ᤁᤴᤗᤥ॥ 
᥇᥊ ᤛᤢᤶᤛᤡᤃᤣᤰᤐᤠ ᤘᤜ᤺ᤱᤅᤡᤸᤗᤧ ᤁᤢᤔᤡᤱ ᤋᤠᤀᤡᤃᤪᤡᤛ. ᤜᤠᤒᤠ ᤁᤴ ᤘᤜ᤺ᤱᤅᤡᤴ ᤀᤛ᤻ᤛᤢᤖᤖᤧ ᤏᤠᤱᤃᤧᤴ ᤐᤡᤛᤠᤱ ᤘᤃᤢᤖᤥ॥ ᤜᤧᤰᤁᤩᤠᤱ ᤗᤡᤛᤡᤃᤣᤰᤐᤠ ᤘᤜ᤺ᤱᤅᤡᤸᤗᤧ ᤁᤢᤔᤡᤱ ᤕᤢᤑᤪᤣᤋᤡᤛᤖᤥ॥
᥇᥋ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤔᤧᤴᤇᤠᤶ ᤕᤠᤵᤔᤡᤴ ᤀᤍᤏ ᤛᤡᤱᤛᤣ᤹ᤀᤡᤰᤁᤥ ᤋᤣ᤹ᤖᤢᤀᤠᤱ ᤂᤧᤴ ᤀ᤺ᤰᤔᤠ ᤛᤠ᤺ᤰᤔᤠ ᤏᤢ ᤁᤥᤔᤠᤖᤧ ᤗᤠᤃᤡ ᤂᤧ᤹ᤕᤥ ᤕᤢᤰᤂᤢ॥ 
᥇᥌ ᤜᤧᤰᤁᤩᤠᤱ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤔᤧᤴᤇᤠᤶ ᤕᤠᤵᤔᤡᤴ ᤀᤡᤱᤈᤠᤱ ᤐᤡᤖᤢᤀᤠᤱ ᤔᤧᤳᤋᤢ. “ᤆᤵᤆᤡ ᤔᤧᤴᤈᤥ᤺ᤰᤁᤣ ᤛᤡᤱᤛᤣ᤹ᤀᤡᤰᤁᤥ ᤁᤧᤕᤢᤱᤒᤠ ᤁᤧᤖᤧᤰ ᤛᤡᤱᤒᤢᤱᤅᤡᤸᤗᤧ ᤁᤢᤈᤠ᤹ᤜᤠ᤹ ᤆᤠᤔᤠ ᤁᤧᤛᤢᤰᤋᤢ᤹. 
᥇᥍ ᤁᤖ ᤏᤢᤒᤠ ᤏᤢ ᤋᤠᤵᤑᤧ᤺ᤶᤒᤠ ᤏᤧᤜᤡᤏᤡᤱᤘᤠ᤹ ᤀᤠᤒᤡᤒᤡᤒᤠ ᤛᤡᤱᤒᤢᤱᤅᤡᤸᤗᤧ ᤁᤢᤈᤠ᤹ᤀᤡᤴ ᤔᤧᤴᤈᤠᤀᤧ᤹. ᤌᤣᤀᤠᤱᤓᤧᤸᤗᤧ ᤀᤠᤳᤋᤡᤴ ᤕᤧᤴᤏᤥ ᤂᤧᤴ ᤁᤧᤈ᤹᤺ ᤂᤧᤏᤧ᤹ ᤛᤧᤰᤂᤠᤀᤣ ᤁᤧᤛᤡᤖᤥ॥”
᥇᥎ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤐᤠ᤺ᤳᤋᤢ. “ᤔᤧᤴᤇᤠᤶ ᤕᤠᤵᤔᤡᤴ ᤀᤣ᤺ᤰ ᤘᤠ᤹ᤔᤠ ᤏᤢᤒᤠ ᤔᤣ᤺ᤴ॥ ᤀᤠᤱᤃᤠ᤹ ᤂᤧᤸᤗᤧ ᤁᤢᤗᤠᤃᤡ ᤗᤠ᤹ᤖᤢᤔᤠ ᤁᤢᤓᤠ᤹ᤒᤠᤱᤎᤡᤰ ᤆᤥᤃᤢᤱ ᤐᤡᤖᤢᤱ᤹॥”
᥇᥏ ᤕᤜᤘᤣ ᤍᤠᤱᤒᤠᤸᤗᤧ ᤁᤧᤖᤧᤰ ᤋᤠᤶᤓᤢᤱ ᤌᤰᤛᤠᤜᤠ᤹ ᤜᤧᤰᤁᤩᤠᤱ ᤋᤠᤱᤛᤠᤱᤒᤥ ᤁᤧᤒᤧᤒᤠ ᤁᤧᤖᤧᤰ ᤐᤢᤛᤠᤜᤠ᤹ ᤂᤠᤶᤔᤥᤗᤠᤶ ᤆᤥᤃᤢᤛᤡᤀᤠᤱ ᤔᤧᤴᤇᤠᤶ ᤕᤠᤵᤔᤡ᤺ᤸᤗᤧ ᤌᤣᤎᤣ ᤔᤡᤱ ᤂᤧᤱᤜᤠ᤹ ᤘᤠ᤺ᤳᤋᤢᤛᤡᤀᤡ ᤑᤠ᤹ᤀᤠᤱ ᤀᤥᤔᤧᤳᤇᤧ ᤂᤧᤱᤜᤠ᤹ ᤔᤧᤴᤇᤠᤶ ᤕᤠᤵᤔᤡ᤺ᤸᤗᤥ ᤋᤠᤖᤢᤛᤡ॥ ᤜᤧᤰᤁᤩᤠᤱ ᤔᤧᤴᤇᤠᤶ ᤕᤠᤵᤔᤡ᤺ᤸᤗᤧ ᤁᤧᤖᤧᤰ ᤁᤢᤜᤡᤱᤘᤧᤳ ᤌᤰᤛᤠᤐᤢᤛᤠᤜᤠ᤹ ᤀᤠᤰᤋᤱᤒᤠ ᤔᤡᤱ ᤘᤠ᤺ᤳᤋᤢᤛᤡ ᤜᤠᤒᤠ ᤜᤧᤰᤋᤱᤒᤠᤀᤣ ᤂᤧᤱᤜᤠ᤹ᤖᤧ ᤂᤢᤴᤇᤡ᤹ ᤔᤡᤱ ᤐᤥ᤺ᤰᤂᤧ॥ 
᥈᥆ ᤀᤰᤂᤣᤗ᤹ᤖᤡᤰ ᤔᤧᤴᤇᤠᤶ ᤕᤠᤵᤔᤡ᤺ᤸᤗᤧᤀᤣ ᤁᤧᤖᤧᤰ ᤜᤡᤶᤌᤰᤛᤠᤜᤠ᤹. ᤋᤠᤱᤛᤠᤰᤁᤥ ᤁᤧᤒᤧᤒᤠ ᤐᤢᤛᤠᤜᤠ᤹ ᤜᤧᤰᤁᤩᤠᤱ ᤁᤧᤖᤧᤰ ᤋᤠᤶᤓᤢᤱ ᤌᤰᤛᤠᤜᤠ᤹ ᤔᤡᤱ ᤘᤠ᤺ᤳᤋᤢᤛᤡ॥ ᤁᤖ ᤀᤠᤍᤶᤔᤡᤸᤗᤧ ᤁᤢᤗᤠᤃᤡ ᤂᤢᤏᤧ᤹ ᤂᤧᤶᤍᤢ ᤗᤠ᤹ᤖᤢᤒᤠ ᤁᤢᤓᤠ᤹ᤒᤠᤱ ᤜᤠ᤺ᤳᤋᤠᤱ ᤂᤥᤔᤧᤍᤧᤳᤋᤧᤴ॥
᥈᥇ ᤂᤧᤸᤗᤧᤆᤥᤃᤢᤸᤗᤧ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤔᤧᤴᤇᤠᤶ ᤕᤠᤵᤔᤡᤴ ᤔᤢᤖᤢᤰᤂᤢᤖᤢᤰ ᤀᤡᤵᤛᤧᤖ ᤕᤠ᤺ᤴᤍᤢ. ᤜᤧᤰᤁᤩᤠᤱ ᤂᤧᤴ ᤀᤡᤵᤛᤧᤀᤠᤱ ᤏᤧᤛ᤻ᤛᤧᤸᤗᤧ ᤂᤧᤸᤗᤧ ᤁᤢᤒᤡᤶᤒᤠᤜᤠ᤹ᤀᤥᤏᤢ ᤗᤳᤌᤡᤰ ᤗ᤺ᤳᤋᤢᤀᤠᤱ ᤂᤧᤴ ᤗ᤺ᤳᤋᤢᤒᤠ ᤋᤧᤴᤏᤥ ᤏᤧᤰᤛᤠ᤺ᤸᤗᤧ ᤌᤡᤶᤛᤢᤒᤡᤖᤢ॥ 
᥈᥈ ᤂᤧᤒᤩᤠᤱ ᤕᤜᤘᤣ ᤍᤠᤱᤒᤠ ᤏᤡᤱᤘᤠ᤹ᤑᤢᤔᤠᤱᤅᤡᤸᤗᤧ ᤂᤧᤴ ᤔᤧᤴᤇᤠᤶ ᤕᤠᤵᤔᤡᤀᤥᤗᤠᤶ ᤗ᤺ᤳᤋᤢᤒᤠ ᤁᤢᤒᤡᤶᤒᤧᤴ ᤔᤧᤴᤇᤢᤔᤠᤎᤡᤰ ᤆᤥᤃᤢᤀᤠᤱ ᤔᤧᤴᤇᤠᤶ ᤕᤠᤵᤔᤡᤀᤥ ᤂᤧᤴ ᤋᤠᤖᤢ॥
᥈᥉ ᤔᤧᤴᤇᤠᤶ ᤕᤠᤵᤔᤡ᤺ᤸᤗᤧ ᤐᤠ᤺ᤳᤋᤢ. “ᤁᤱᤃ ᤀᤠᤱᤃᤠ᤹ ᤀᤠᤕᤧᤵᤐᤠᤸᤗᤧ ᤁᤢᤕᤧᤵᤐᤠ ᤏᤢ ᤀᤠᤏᤧᤰᤛᤠ᤺ᤸᤗᤧ ᤁᤢᤏᤧᤰᤛᤠᤖᤥ॥ ᤂᤢᤏᤧ᤹ ᤔᤧᤴᤇᤢᤔᤠg ᤔᤧᤵᤔᤠ ᤐᤥᤱᤗᤥ॥ ᤌᤣᤀᤠᤱᤓᤧᤸᤗᤧ ᤂᤧᤱᤃ ᤕᤧᤶᤒᤡᤳᤇᤠᤗᤠᤶ ᤗ᤺ᤵᤔᤏᤠᤔᤠ ᤘᤕᤧᤖᤥ॥”
᥈᥊ ᤁᤸᤗᤧᤆᤥᤃᤢᤸᤗᤧ ᤔᤧᤴᤇᤠᤶ ᤕᤠᤵᤔᤡ᤺ᤸᤗᤧ ᤁᤢᤶᤒᤠ ᤁᤢᤶᤔᤠᤛᤡ ᤗᤧᤖᤢᤛᤡᤀᤠᤱ ᤁᤢᤔᤣ᤺ᤳᤋᤡᤴᤏᤢ ᤋᤱᤗᤥ. ᤜᤧᤰᤁᤩᤠᤱ ᤂᤧᤱᤜᤠ᤹ ᤗᤳᤇᤠ ᤌᤰ ᤐᤥᤱᤛᤡᤖᤥ॥
᥈᥋ ᤔᤧᤴᤇᤠᤶ ᤕᤠᤵᤔᤡᤴ ᤏᤢ ᤁᤢᤔᤣ᤺ᤳᤋᤡᤴ ᤏᤧᤵᤔᤠᤱ ᤗᤧᤰᤆᤠ᤹ᤒᤢᤎᤢᤰ ᤘᤕᤧᤇᤡ. ᤜᤧᤰᤁᤩᤠᤱ ᤔᤧᤏᤢ᤺ᤴᤍᤧᤇᤡᤴ॥ 
